

<div id="cp-app-code-preview-content"><h1 id="cp-md-0-grazie-"><a href="#cp-md-0-grazie-" class="anchor"></a>Grazie ! ! !</h1><p>La comunità di hacker, cittadini e cittadine, attivisti ed attiviste che ha creato MonitoraPA vuole anzitutto ringraziare le 3399 Pubbliche Amministrazioni che dopo la nostra segnalazione hanno rimosso i tracciatori di Google Analytics dai propri siti web istituzionali.</p>
<p>In una settimana, ben oltre il 40% delle PA ha accolto il nostro primo appello alla tutela dei dati e dei diritti dei nostri concittadini ed alla difesa della nostra democrazia da ingerenze indebite ed invisibili.</p>
<p>Sebbene tale rimozione costituisca un dovere <strong>etico</strong> ancor prima che legale, siamo consapevoli che molte persone hanno dovuto battersi alacremente all'interno delle Pubbliche Amministrazioni per ottenere questo straordinario risultato.</p>
<p>Non a noi, ma a loro, ai dipendenti ed ai consulenti della PA che nonostante tutto continuano a <strong>credere nello Stato</strong> va il merito di questa prima vittoria.</p>
<p>Noi hacker possiamo fare domande e cercare risposte (e continueremo a farlo), ma solo i cittadini hanno il <strong>potere</strong> di cambiare le cose.</p>
<p>Grazie.</p>
<h1 id="cp-md-0-prossimi-passi"><a href="#cp-md-0-prossimi-passi" class="anchor"></a>Prossimi passi</h1><p>Sono molti i fronti su cui stiamo lavorando, anche grazie all'apporto di nuove energie che hanno aderito alla nostra comunità.</p>
<h2 id="cp-md-0-la-scansione-di-giugno"><a href="#cp-md-0-la-scansione-di-giugno" class="anchor"></a>La scansione di giugno</h2><p>Monitora PA è un osservatorio automatizzato.</p>
<p>Il primo di giugno avvieremo una nuova scansione delle PA con una versione leggermente migliorata. Abbiamo infatti corretto alcuni bug che hanno causato alcuni falsi negativi (siti di PA che <strong>inviano dati</strong> a Google Analytics, ma che non sono state individuate alla prima scansione).</p>
<p>La scansione richiederà alcuni giorni ma, come avvenuto a maggio, tutte le PA che dovessero ancora avere Google Analytics sul proprio sito riceveranno una PEC di segnalazione, firmata da Fabio Pietrosanti (a nome della nostra comunità hacker, di cui è co-fondatore) e dalle diverse associazioni che hanno aderito al nostro progetto.</p>
<p>Contestualmente a tale comunicazione, tutte le PA ancora positive, saranno anche oggetto di segnalazione al Garante della Privacy ed al Difensore Civico.</p>
<h2 id="cp-md-0-l-39-osservatorio-automatico-distribuito"><a href="#cp-md-0-l-39-osservatorio-automatico-distribuito" class="anchor"></a>L'osservatorio automatico distribuito</h2><blockquote>
<p>You may stop this individual, but you can't stop us all... after all, <a href="http://www.phrack.org/issues/7/3.html">we're all alike</a>.</p>
</blockquote>
<p>Stiamo riscrivendo il nostro osservatorio automatico in modo da <a href="https://github.com/MonitoraPA/monitorapa/blob/nuova_struttura/ARCHITECTURE.md">disaccoppiare verifiche e sorgenti dati</a>.</p>
<p>L'obbiettivo è ridurre ad una conoscenza minima di <a href="https://www.python.org">Python</a> le competenze tecniche necessarie per eseguire autonomamente l'osservatorio, non solo sui siti dei dataset di cui disponiamo già, ma su un qualsiasi dataset.</p>
<p>In questo modo, giornalisti, accademici, sindacalisti, insegnanti, studenti e chiunque altro lo desideri potrà eseguire le nostre stesse analisi ed avere una valutazione quantitativa del grado di compromissione cibernetica di qualsiasi insieme di enti, organizzazioni, aziende o personalità pubbliche.</p>
<p>Questa riscrittura ha anche l'obbiettivo di ridurre a poche ore il tempo necessario allo sviluppo di nuove verifiche automatizzate, nonché estenderle ad altri protocolli oltre l'HTTP.</p>
<p>L'obbiettivo strategico dietro a questo osservatorio automatico distribuito è diffondere una cultura cibernetica attiva, politica, capace di creare, usare ed alterare in modo critico e consapevole gli automatismi che ci circondano.</p>
<h2 id="cp-md-0-oltre-google-analytics"><a href="#cp-md-0-oltre-google-analytics" class="anchor"></a>Oltre Google Analytics</h2><p>Google Analytics è stato solo il primo passo di un lungo cammino.</p>
<p>Abbiamo in programma molte nuove verifiche automatizzate con cui arricchire il nostro osservatorio. Fra queste, in ordine sparso:</p>
<ul>
<li>presenza di Google Fonts sul sito</li>
<li>presenza di Pixel Tracking di Facebook</li>
<li>errori di configurazione HTTPS</li>
<li>caselle e-mail istituzionali affidate a fornitori incompatibili con il GDPR</li>
<li>hosting dei siti web affidati a fornitori incompatibili con il GDPR</li>
<li>uso di Google Classroom nelle scuole</li>
</ul>
<p>Le idee sono moltissime e stimolanti sia da un punto di vista tecnico che politico.</p>
<p>Insomma, ci stiamo divertendo un mondo! :-D</p>
<h2 id="cp-md-0-nuove-iniziative-cibernetiche"><a href="#cp-md-0-nuove-iniziative-cibernetiche" class="anchor"></a>Nuove iniziative cibernetiche</h2><p>Accanto all'osservatorio automatico distribuito, MonitoraPA è impegnata a realizzare strumenti automatici e privacy-friendly per supportare i cittadini nella difesa dei propri diritti cibernetici.</p>
<p>Con l'aiuto dei diversi Data Protection Officer e degli Avvocati che hanno compreso la portata etica e politica della nostra attività cibernetica e ne condividono gli scopi, stiamo preparando alcune piccole pagine web che permetteranno a ogni cittadino di generare, in completa autonomia e senza inviare alcun dato a noi o ad altri, alcune richieste agli enti preposti per esercitare i propri diritti.</p>
<p>In lavorazione abbiamo:</p>
<ul>
<li>richiesta di esercizio del diritto di accesso ai sensi dell'art. 15 GDPR, per poter avere informazioni sulle operazioni condotte sui propri dati personali;</li>
<li>richiesta di esercizio del diritto di oblio ai sensi dell'art. 17 GDPR, per poter ottenere la cancellazione dei propri dati personali trattati in violazione di legge;</li>
<li>richieste di accesso civico per richiedere documenti, dati o informazioni;</li>
<li>segnalazione al Garante Privacy, per portare a conoscenza dell'autorità di controllo una situazione di violazione potenziale o attuale della normativa in materia di protezione dei dati personali;</li>
<li>segnalazioni al Difensore Civico, per portarlo a conoscenza di violazioni potenziali o attuali del CAD o di norme relative a digitalizzazione e innovazione;</li>
</ul>
<p>Ovviamente questi strumenti saranno accompagnati da how-to e guide per spiegarne l'uso corretto ed i meccanismi di funzionamento.</p>
<h2 id="cp-md-0-nel-solco-della-nostra-costituzione"><a href="#cp-md-0-nel-solco-della-nostra-costituzione" class="anchor"></a>Nel solco della nostra Costituzione</h2><blockquote>
<p>L'Italia è una Repubblica democratica, fondata sul lavoro.<br>La sovranità appartiene <strong>al popolo, che la esercita</strong> nelle forme e nei limiti della Costituzione.</p>
</blockquote>
<p><a href="https://senato.it/istituzione/la-costituzione/principi-fondamentali/articolo-1">Articolo 1</a></p>
<blockquote>
<p>La libertà e la segretezza della corrispondenza e di ogni altra forma di comunicazione sono inviolabili.<br>La loro limitazione può avvenire soltanto per atto motivato dell'autorità giudiziaria con le garanzie stabilite dalla legge.</p>
</blockquote>
<p><a href="https://senato.it/istituzione/la-costituzione/parte-i/titolo-i/articolo-15">Articolo 15</a></p>
<p>La nostra azione cibernetica si muove nel solco della Costituzione della Repubblica Italiana.</p>
<p><strong>Facciamo</strong>. Politica e Cultura.</p>
<p>E continueremo a farla.</p>
<blockquote>
<p>Yes, I am a criminal. My crime is that of <a href="https://monitora-pa.it/LICENSE.txt">curiosity</a>.   </p>
</blockquote>
</div>
